---
layout: post
category: CLANKY
title: 'Ostravští Piráti uctí památku Milady Horákové i hodnoty demokratické společnosti'
date: 2018-06-29T16:11:23.824Z
author: Zuzana Klusová
authorId: zuzana.klusova
image: miladahorakova.jpg
tags: 'svoboda demokracie piratiostrava'
---
**V úterý 26. června, v předvečer popravy Milady Horákové, si Piráti připomněli 68. výročí jednoho z nejhorších justičních zločinů komunistického režimu. Pietní akce proběhla z iniciativy České pirátské strany symbolicky v Sadu Dr. Milady Horákové u sochy Pocta nejmenovaným / Pomník neznámým. Akce byla také apelem na to, abychom nebrali demokracii jako samozřejmost a aktivně hájili hodnoty, na nichž je vystavena.**

Milada Horáková byla jedinou ženou, která byla v době komunistického režimu odsouzena z politických důvodů k trestu smrti. Spolu s ní byli zavražděni Jan Buchal, Oldřich Pelcl a Záviš Kalandra, o rok dříve pak Heliodor Píka. 27. červen si připomínáme jako Den památky obětí komunistického režimu.

*„Úcta k lidským právům a svobodám včetně práv politických jsou jedním z pilířů mého i našeho pohledu na svět,“* říká Martin Tomášek, vysokoškolský učitel a nezávislý kandidát na senátora. *„Historie funguje jako měřítko dneška. Jen díky znalosti minulosti můžeme vnímat naši současnost jako nesamozřejmou, vážit si demokracie, v níž žijeme, a svobod, které díky ní požíváme. Proto je tak důležitá výuka moderních dějin na školách, připomínání těchto neblahých událostí i neúnavné úsilí občanské společnosti, aby se již nemohly opakovat.“*

*„Společnost se snadno může znovu ocitnout v temnu a víme, jak těžko se z něj opět dostává ke světlu, proto bychom neměli být lhostejní k varovným signálům z poslední doby upozorňujících na ohrožení naší demokracie a svobody,“* dodal Ondřej Netočný, pirátský kandidát v komunálních volbách na Ostravě-Jih.
