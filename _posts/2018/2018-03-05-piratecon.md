---
layout: post
category: CLANKY
title: 'Piráti uspořádali v Ostravě PirateCon o životním prostředí.'
date: 2018-03-05T13:09:23.824Z
author: Zuzana Klusová
authorId: zuzana.klusova
image: toxic.jpg
tags: 'životní prostředí Ostrava Piratecon ToxicTour'
---

Kritický stav ovzduší na Ostravsku byl důvodem, proč Piráti v sobotu 3. března uspořádali v Impact Hub PirateCon s podtitulem Otevřené fórum o životním prostředí. Na akci nechyběl předseda Pirátů Bartoš ani předsedkyně výboru pro životní prostředí Dana Balcarová. Publikum čítající téměř 90 lidí si vyslechlo přednášky na téma znečištění ovzduší, rekultivací, trendů v obnovitelných zdrojích energie nebo ochraně přírody. Speciálním bodem programu byla TOXIC Tour. Během ní vzali Piráti účastníky z různých koutů republiky k ostravským hutím, nebo desítky metrů vysokým haldám z popílku. Navštívili i místní raritu šikmý kostel v Karviné-Dolech, který svým náklonem konkuruje věži v italské Pise. Vyvrcholením akce byla debata u kulatého stolu na téma zlepšení ovzduší v kraji.**

_„Vidět na vlastní oči krajinu zvláštně zdeformovanou těžbou a těžkým průmyslem byl zvláštní zážitek. Člověk, který v tom nevyrůstá, najednou vidí v plné síle obrovskou daň za tlukot ocelového srdce republiky. Byl bych rád, kdyby se místní dočkali řešení situace nejen s ovzduším v dohledné době. Slibů už slyšeli dost, teď musíme ukázat, že Piráti umí činit konkrétní kroky,“_ komentuje svou účast na ostravském PirateConu předseda Pirátů Ivan Bartoš.

Dana Balcarová, pirátská předsedkyně výboru pro životní prostředí, právě připravuje v oblasti ovzduší dva legislativní návrhy. První by měl dát obcím pravomoc zakázat topit hnědým uhlím. Druhý zakáže výjimky z limitů znečištění pro velké elektrárny. _„Toto jsou první kroky pro zlepšení. Chápu, že na Ostravsku bude potřeba spojit mnohem více opatření, abychom dosáhli reálných výsledků, ale další kroky budou následovat,_ doplňuje Dana Balcarová. Jan Nezhyba, pirátský garant pro životní prostředí, například právě dává dohromady pracovní skupinu „Ovzduší bez hranic“. Ta by měla zlepšit komunikaci v otázkách kvality ovzduší se sousedním Polskem a nastavit společný postup.

Kromě problematiky ovzduší na PirateConu zazněla také ostrá kritika odstraňování ekologických zátěží a rekultivací. Ostravské Piráty teď kromě ovzduší hodně trápí kauza odstraňování kalů z lagun Ostramo. Tu se snaží řešit podáváním podnětů na Českou inspekci životního prostředí.  Na problém rekultivací během ToxicTour upozorňoval nejvíce právě garant pro ŽP Jan Nezhyba: _„Rekultivace stojí miliardy. V mnoha případech jsou nejen zbytečné, ale dokonce nebezpečné. Podniky si z našeho regionu dělají smetiště a místo náročné likvidace používají průmyslové odpady dále během rekultivací a naváží je sem. Nebezpečné látky v nich obsažené pak představují další vážnou hrozbu pro životní prostředí.“_

Vrcholem akce byla večerní debata u kulatého stolu. Té se zúčastnili krom Pirátů, také zástupci neziskových organizací - Nikola Carić za Čisté nebe a Jiří Koželouh za Hnutí DUHA. Za obecní samosprávu přijal pozvání Aleš Boháč, místostarosta ostravské části Radvanice a Bartovice, kde bývají limity pro ovzduší silně překročeny prakticky celoročně. Za program RE:START pro restrukturalizaci našeho kraje se zúčastnil Petr Birklen.Ačkoliv se diskutujícími shodli, že tlak na zlepšení ovzduší je momentálně snad největší v historii a všichni aktéři tvrdí, že dělají maximum, zlepšení nepřichází. Problémem je zejména špatná komunikace mezi státem, kraji a obcemi, ale také upřednostňování ekonomických zájmů průmyslové lobby. Ze strany Pirátů zazněla také kritika přístupu Ministerstva životního prostředí. _„Místo řešení skutečného stavu a vyvíjení tlaku na průmyslové podniky, se ministerstvo mnohdy uchyluje spíše k úpravám metodik a statistik. Podle tabulek to pak vypadá, že došlo ke zlepšení, aniž by tomu tak skutečně bylo,“_ dodal Jan Nezhyba.

- - -
