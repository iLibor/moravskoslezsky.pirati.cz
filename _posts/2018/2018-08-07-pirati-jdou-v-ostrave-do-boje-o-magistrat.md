---
layout: post
category: CLANKY
title: Piráti jdou v Ostravě do boje o magistrát i tři městské obvody
date: 2018-08-07T12:49:23.824Z
author: Veronika Murzynová
authorId: veronika.murzynova
image: tk-ostrava.jpg
tags: 'volby ostrava'
---

Ostrava, 7.8. 2018 - Piráti představili své lídry do komunálních voleb v Ostravě. Kandidátky staví na “velkou radnici” i tři městské obvody: Jih, Porubu a Moravskou Ostravu a Přívoz. Všechny programové body pirátů pro Ostravu mají dva společné jmenovatele: důraz na transparentnost a rozvoj města jako centra milionové aglomerace.

Piráti chtějí v Ostravě navázat na celostátní úspěch v loňských volbách do poslanecké sněmovny. Kandidátem na primátora je 37letý David Witosz, inženýrský geodet, jehož specializací je doprava.
“Do voleb v Ostravě jdeme, co se dopravy týče, se třemi prioritami: stabilizace Dopravního podniku z pohledu zaměstnanosti, parkování, které chceme řešit chytře s pomocí nových technologií, a využití budoucí 8-miliardové investice státu do modernizace železničního uzlu Ostrava. Naším heslem je Dobré nahradit lepším, koncentrace na detail, což v Ostravě chybí,” uvedl Witosz.

Na Jihu se Piráti chtějí zaměřit mimo jiné proměnu kulturního života v obvodu. “Chceme v souladu s celostátním programem organizovat architektonické soutěže na zhotovení staveb, výstavbu nebo renovací různých veřejných prostranství a zároveň bychom do těchto procesů chtěli zapojit i obyvatele,” řekla Pavlína Nováčková, lídryně pirátské kandidátky pro Ostravu - Jih.

V Porubě si Piráti do čela zvolili vysokoškolskou pedagožku Andreu Hoffmannovou.
“Prioritou porubských pirátů je učinit Porubu atraktivním místem pro život. Chceme toho dosáhnout například podporou místních podnikatelů, podniků a budováním nových pracovních míst s cílem udělat Hlavní třídu výstavním bulvárem Poruby,” říká Hoffmannová, která je zároveň trojkou na kandidátce na ostravský magistrát.

Hlavním tématem pro Moravskou Ostravu a Přívoz bude vedle prosazování konceptu Otevřené radnice také propojení Fifejd s centrem města. “Fifejdy jsou od centra města odříznuty dopravní tepnou, která obvod protíná v půli, neexistuje koncepce, která by motivovala lidi účastnit se dění v centru. To je třeba změnit,” uvedl Rostislav Řeha, lídr zdejší kandidátky.

Na tiskové konferenci se představil také nezávislý kandidát do senátu za Piráty Martin Tomášek, který se bude o přízeň voličů ucházet ve volebním obvodě č. 71 Ostrava - Město. Jeho hlavní prioritou je otázka školství, ze kterého má bohaté profesní zkušenosti.
“Vedle školství bych rád přispěl také k tvorbě občanské společnosti a kultivaci debaty ve veřejném prostoru,” uvedl Tomášek.

V Ostravě odevzdalo kandidátní listiny celkem 15 politických stran a uskupení. Piráti v souladu se svou celostátní povolební strategií budou o případné povolební koalici jednat se všemi stranami, které dodržují demokratické principy, a které nejsou spojeny s korupčními skandály.

